Салық-бюджет реформасын іске асыру шеңберінде Премьер-министрдің орынбасары – ұлттық экономика министрі Серік Жұманғарин Үкіметте салықтық әкімшілендіруді күшейту жөнінде кеңес өткізді.
Фискалдық жүйені реформалаудың бір қадамы – экономикалық дамудың тұрақтылығына нұқсан келтіретін көлеңкелі экономикамен күресу. Кеңес барысында қаржы вице-министрі Ержан Біржанов атап өткендей, Қазақстанда соңғы бес жылда ЖІӨ-дегі бақыланбайтын экономиканың үлесі: 2019 жылғы 23,69%-дан 2023 жылы 17,52%-ға дейін тұрақты түрде төмендеп келеді. Көлеңкелі экономиканың ең жоғары үлесі көтерме және бөлшек сауда (3,53%), денсаулық сақтау (2,04%), ауыл шаруашылығы, орман және балық шаруашылығы (1,96%), құрылыс (1,92%) және білім беру салаларында (1,49%).«Көлеңкелі экономиканың көпжылдық проблемасының шешімін салалық, сот, қадағалау мемлекеттік органдарының қатысуымен фискалдық реформа арқылы көріп отырмыз. Мемлекет ресурстарының жоғалуына әкеп соқтыратын теріс қылықтарды анықтауға бірлесіп қатысу қажет», — деп атап өтті Ержан Біржанов.2025 жылға бақыланбайтын экономика көрсеткішін ЖІӨ-ге 15%-ға дейін төмендету міндеті тұр. Ол үшін Қаржы министрлігі саланы көлеңкеден шығаруды бәсеңдететін проблемалық салалық мәселелерді мемлекеттік органдардың даму жоспарларына KPI ретінде қосуды ұсынуда.«Мемлекеттік органдардың даму жоспарларын сервистік тәсілмен және салаларды цифрландыру арқылы жаңа қырынан қарастыру қажет. Бұл көлеңкелі экономикаға қарсы іс-қимыл жөніндегі кешенді іс-шаралар жоспары шеңберіндегі іс-шараларды орындауға ресми көзқарастан кетуге мүмкіндік береді. Мемлекеттік органдарға көлеңкелі экономикаға қарсы іс-қимыл жөніндегі шаралармен өз ведомстволарының 2025-2027 жылдарға арналған даму жоспарларына KPI қосуды ұсынамыз», — деді ол.Сондай-ақ кеңесте ХВҚ-ның Салық кодексін қайта қарау кезінде банк құпиясы бойынша шектеулерді жою жөніндегі ұсынымдары айтылды. Салықтық әкімшілендіруді күшейту шеңберінде көлеңкелі экономиканың үлесін ЖІӨ-ге есептеу әдістемесін өзгерту, салаларды, әсіресе көлеңкелі экономиканың үлесі жоғары салаларды цифрландыруды күшейту ұсынылды. Көлеңкелі экономикаға қарсы іс-қимыл жөніндегі бұрынғы кешенді іс-шаралар жоспарының орнына күрестің көрсеткіштері төмен бес салалық мемлекеттік орган өздерінің жол карталарын әзірлейді. Басқа мемлекеттік органдарда көлеңкелі экономикаға қарсы іс-қимыл жөніндегі шаралары бар KPI ведомстволарды дамытудың салалық жоспарларына енгізіледі. Қаржы министрлігі Үкіметтің осы бағыттағы барлық кешенді жұмысын үйлестіруші әрі бақылаушы ретінде көлеңкелі экономиканы бақылау жөніндегі өз функциясын күшейтетін болады.Мемлекеттік органдардың көлеңкелі экономиканы төмендету жөніндегі барлық тәсілдері, қадамдары мен іс-шаралары Жол картасына кіргізіледі. Сонымен қатар Серік Жұманғарин Қаржы министрлігінің алдына Әділет министрлігімен, салалық мемлекеттік органдармен және «Атамекен» ҰКП-мен бірге салықтық тексерулер мен бақылаудың тиімділігін арттыру жөнінде ұсыныстар әзірлеу және көлеңкелі экономиканың үлесін одан әрі төмендету жөнінде ұсыныстар әзірлеу міндетін қойды.Мемлекет басшысы Қасым-Жомарт Тоқаевтың төрағалығымен өткен Үкіметтің кеңейтілген отырысында Премьер-министр Олжас Бектенов салық-бюджет жүйесін сауықтыруға және экономиканың өсуіне бағытталған бірқатар ұсыныс айтты.Премьер-министр жекелеген оң нәтижелерге қарамастан, қазіргі экономикалық өсу қарқыны баяу екенін атап өтті. Елдің өнеркәсіптік әлеуетін толық көлемде іске асыру және келешегі бар жобалар санын арттыру үшін қомақты инвестициялық капитал жасақтап алу қажет. Алайда, бұған «даму бюджетінің» жеткіліксіз көлемі кедергі келтіреді: дамыған елдерде ол мемлекеттің барлық шығыстарының 25%-на, Қазақстанда – 8%-ға жетеді. Бүгінгі таңда 26 трлн теңгеге жуық республикалық бюджеттің небәрі 2 трлн теңгесі ғана дамуға жұмсалады. Қалғанының барлығы – ауқымды бөлігін әлеуметтік шығыстар құрайтын ағымдағы бюджет.Нәтижесінде экономикалық дамудың негізі саналатын электр және жылу энергетикасы, су шаруашылығы, газ тасымалдау жүйелері, жол, инженерлік желілер және инфрақұрылым салаларына жеткілікті қаражат бөлінбей келеді. Даму институттары да қаржыландырумен толық қамтамасыз етілмей отыр. Мұндай жағдайда ЖІӨ өсімінің жоғары қарқынын тұрақты қамтамасыз ету өте қиын.Осыған байланысты салық-бюджет жүйесін сауықтыру үшін кешенді шараларды жүзеге асыру қажет. Қазіргі салық жүйесі мемлекетке қажетті инвестиция көлемін қамтамасыз ете алмайды, сондай-ақ ол кәсіпкерлерге қатысты әділетсіз салық жүйесі ретінде қалыптасып отыр. Негізгі салық жүктемесі еңбекақы төлеу қорына, яғни, тауардың өзіндік құнына түседі. Кәсіпкер тауар сөреге түспей тұрып, салықтың ауқымды бөлігін төлеуге мәжбүр болады.Қалыптасқан жағдайды өзгерту үшін Үкімет салықты еңбекақыдан сатылымға қайта бөлуді қолдап отыр. Ол үшін әлеуметтік салық пен жұмыс берушінің міндетті зейнетақы төлемдерін бір мезгілде төмендете отырып, ҚҚС мөлшерлемесін арттыру қажет. Бұл отандық кәсіпорындардың бәсекеге қабілеттілігін арттырып, олар үшін қажетті қаржылық қор жасақтауға жол ашады. Еңбекақы төлеу қорына түсетін жүктеменің азаюы бизнеске жұмысшылардың жалақысын көбейтуге мүмкіндік береді. Қосымша салық түсімдері экономикалық өсуді ынталандыруға, инфрақұрылымды озыңқы дамытуға, басым салалардағы келешегі зор бизнес-жобаларды қолдауға бағытталады. Ұлттық қор қаражаты тек ірі инфрақұрылымдық жобаларды салу үшін ғана сұралады.Сонымен қатар мемлекеттік шығыстар тиімділігі арттырылып, бюджет тәртібі нығайтылады.Субсидиялау шығындары барлық салада тоқтаусыз өсіп барады. Оның үстіне олардың нақты әсері есепке алынбайды әрі мемлекеттік органдардың тарапынан бақылау да әлсіз. Субсидия алу кейбір компаниялардың бизнес-моделінің бір бөлігіне айналды. Соңғы 3 жылда жалпы сомасы 2,2 трлн теңгеге 770 жобаның сметалық құны қымбаттаған. Әрине, оның объективті тұстарымен бірге, күмәнді жақтары да бар.Республикалық және жергілікті бюджет шығыстарының жартысынан көбі – 18 трлн теңгеден астам сома әлеуметтік салаға бағытталып отыр. Ал, бұл шығындардың тиімділігіне қатысты үлкен сұрақтар бар. 9 орталық және барлық жергілікті атқарушы органдар әлеуметтік шығыстардың әкімшілері болып табылады. Бұл осы шығыстардың бөлшектеніп және оған бақылаудың босаңсып кетуіне алып келеді. Цифрлық құралдардың пайдаланылуымен әлеуметтік мақсаттарға жұмсалатын бюджет қаржысын бақылау күшейтілді. Пилоттық режимде Тараз, Шымкент, Түркістан және Орал қалаларында балабақшаларды қаржыландырудың ашық цифрлық тетігі енгізілді. Бұл жалған мәліметтерді алып тастау есебінен 4 қаланың өзінде ғана 20 млрд теңгеден астам қаражат үнемдеуге мүмкіндік береді. Қазір бұл тәжірибе елордада енгізілуде, биылғы жылдың соңына дейін бүкіл ел аумағына таратылатын болады.«Әлеуметтік әмиян» да атаулы мемлекеттік қолдауды күшейту құралына айналуда. Сол арқылы балалардың тамақтануы мен мұқтаж жандарға дәрі-дәрмек алу үшін ақы төлене бастады. Бақылауды күшейту мақсатында тегін берілетін дәрі-дәрмектерді таңбалау аяқталды.Пилоттық режимде «ақшаны бояу» функционалы бар «цифрлық теңге» енгізілді. Ол түпкі алушыға дейінгі барлық шығындардың тізбегін бақылауға мүмкіндік береді. Ағымдағы сипаттағы мемлекеттік аппараттың шығыстары жалпы сомасы 410 млрд теңгеге қысқартылды.«Мемлекеттік шығыстардың тиімділігін арттыру жұмыстарын «бюджет шығыстары – бірінші кезекте экономикалық дамуға, әлеуметтік қолдау – тек қана мұқтаж адамдарға» қағидаты бойынша күшейтетін боламыз. Экономиканың өсуі инфрақұрылымға салынатын қарқынды инвестициялармен қатар жүруі керек. Алайда, экономиканың қаржыландыру көлемі үлкен секторларында бағаны шамадан тыс мемлекеттік реттеу бұл міндетті қиындата түсіп, инвестициялық әлеуетті төмендетіп отыр. Үкімет жанар-жағармай материалдары мен газ бағасын, сондай-ақ тұрғын-үй коммуналдық шаруашылығы және теміржол тасымалы салаларындағы тарифтерді кезең-кезеңмен ырықтандыруды бастады. Біртіндеп нарықтық баға саясатына көшу осы салаларға қажетті инвестицияларды тартуға және жанармай тапшылығының алдын алуға мүмкіндік береді. Біз бағаның күрт қымбаттауына жол бермейміз. Осыны ерекше атап өткім келеді. Жоғарыда айтылған шараларды қабылдау өсімнің қажетті қарқынын қамтамасыз етіп, экономикадағы құрылымдық өзгерістерді жүзеге асыруға мүмкіндік береді», — деп түйіндеді сөзін Олжас Бектенов.Қазақстан Республикасының Премьер-министрі Олжас Бектенов пен Ресей Федерациясы Үкіметінің төрағасы Михаил Мишустин екіжақты келіссөздер жүргізді, оның барысында ҚР Президенті Қасым-Жомарт Тоқаев пен РФ Президенті Владимир Путин арасында екіжақты сауда көлемін арттыру бойынша қол жеткізілген уағдаластықтарды іске асыру мәселелері талқыланды.Екі ел арасындағы сауда-экономикалық, ғылыми-техникалық және мәдени-гуманитарлық ынтымақтастықты кеңейту жоспарлары қаралды. Өнеркәсіп кооперациясы, ауыл шаруашылығы, энергетика, көлік өнеркәсібі және басқа да салалардағы өзара іс-қимылды нығайту жөніндегі міндеттерді жүзеге асыруға назар аударылды.Ресей – Қазақстанның басты сауда серіктестерінің бірі. Өткен жылдың 11 айында өзара сауда көлемі $24,2 млрд-қа жетті. Екі мемлекет басшылары арасындағы тауар айналымын $30 млрд-қа дейін жеткізу жөніндегі уағдаластықтарына қол жеткізу мақсатында тасымалданатын тауарлар аталымын кеңейту маңызды. Экономикалық ынтымақтастықтың 2021-2025 жылдарға арналған кешенді бағдарламасын іске асырудың оң нәтижелері атап өтіліп, алдағы кезеңге жаңартылған бағдарламаны әзірлеу қажеттігі нақтыланды.2024 жылғы 10 айдың қорытындысы бойынша ауыл шаруашылығы өнімдерінің айналымы 5%-ға өсіп, $3,2 млрд-тан асты. Өнеркәсіп кооперациясы саласында бүгінгі таңда $18,6 млрд-қа қазақ-ресейлік 99 жоба іске асырылды. Қазақстанда жаңа бірлескен жобаларды жүзеге асыру перспективалары қаралды.Қазақстан арқылы транзиттік тасымалдау жоғары қарқынмен дамып келеді. Осыған байланысты автокөлік және теміржол инфрақұрылымын дамытуға, сондай-ақ су көлігі саласында жаңа баламалы бағыттар ашуға көңіл бөлінуде.Премьер-министр Олжас Бектеновтің төрағалығымен «Бәйтерек» ұлттық басқарушы холдингі» АҚ директорлар кеңесінің отырысы өтті.Премьер-министрге холдинг пен оның еншілес ұйымдарының қолданыстағы құралдар шеңберінде отандық тауар өндірушілерді қолдау бойынша 2024 жылғы инвестициялық және қаржылық қызметінің нәтижелері туралы баяндалды.«Бәйтерек» ҰБХ басқарма төрағасы Рустам Қарағойшин экономиканың шикізаттық емес секторын жалпы құны 4,09 трлн теңгеге қаржыландыру бойынша қабылданған шаралар туралы баяндады. Өткен жылмен салыстырғанда қолдау көлемі 52%-ға артты. Барлығы 58 мыңға жуық квазимемлекеттік сектор субъектілеріне жатпайтын жеке компаниялар мен ұйымдар қамтылды. Мемлекеттік қолдау шараларын арттыру нәтижесінде өңірлерде 6 мыңнан астам жаңа жұмыс орны ашылды. Өндірушілер 7,3 трлн теңгенің өнімін шығарды және қызмет көрсетті. Сондай-ақ экспорт көлемі үштен бір есеге артып, 1,046 трлн теңгеден асты.Еліміздің агроөнеркәсіп кешенін дамытуға ерекше көңіл бөлінуде. Осылайша, холдинг құралдары және оның құрылымдары арқылы шаруалар 10,5 мың данадан астам ауыл шаруашылығы техникасы мен құрал-жабдықтарын сатып алды. Сондай-ақ көктемгі егіс және жиын-терім жұмыстарын нарық жағдайында облигациялық қарыздарды тарту есебінен қаржыландыру бағдарламасы іске қосылды. «Жасыл» экономиканы дамыту мақсатында энергетика саласында құны 14,5 млрд теңгені құрайтын 3 жоба қолдау тапты.Премьер-министрге «Бәйтерек» ҰБХ» АҚ компаниялар тобының тауарларын, жұмыстары мен қызметтерін сатып алудағы ішкі құн үлесін арттыру бойынша қабылданып жатқан шаралар туралы баяндалды. Жұмыстарда үлес 2023 жылы 97,9%-дан 2024 жылы 99,9%-ға дейін, қызметтерде 94%-дан 96%-ға дейін, тауарларда 3%-дан 48%-ға дейін өсті. «Бәйтерек» ҰБХ» АҚ компаниялар тобы бойынша өткен жылы сатып алудың жалпы көлемі 54 млрд теңгені құрады. Бұл ретте отандық өндірушілерден 46 млрд теңгеге немесе 85%-ға тауарлар мен жұмыстар және көрсетілетін қызметтер сатып алынды.Премьер-министр Олжас Бектенов салалық министрліктер мен мемлекеттік ұйымдар басшылығының қатысуымен ҚР Көлік және логистикалық инфрақұрылымын дамыту мәселелері жөніндегі отандық кәсіпкерлер кеңесінің отырысын өткізді.Автомобиль, теміржол, су және авиация көлігі салаларындағы ағымдағы жағдай мен күрделі мәселелерге қатысты сындарлы диалог өтті. Бизнес өкілдері жеке инвестицияларды енгізудегі және саладағы жаңа инфрақұрылымдық жобаларды іске асыру барысындағы әкімшілік кедергілер туралы мәлімдеді. Еліміздегі бизнес-ахуалды жақсарту үшін реттеуші нормаларды жетілдіру туралы ұсыныстар айтылды.«Конкурент-Б» ЖШС бас директоры Бақытбек Қадыров теміржол саласына жеке инвестицияларды тартуға қатысты ұсыныстар айтты. Атап айтқанда, инфрақұрылымы жоқ, бірақ экономикалық өсу үшін әлеуеті бар өңірлерде жаңа жолдар салу жөнінде бастама көтерді. Бұл инфрақұрылымдағы кедергілерді жеңілдетуге, елішілік аумақтық байланыстың дамуын қамтамасыз етуге мүмкіндік береді.
Премьер-министр теміржол құрылысына жеке инвестицияларға қатысты бастаманы қолдап, Көлік министрлігіне биылғы 1 наурызға дейін инвестицияларды қайтару тетігі бойынша нақты ұсыныстар енгізуді тапсырды.Халықаралық автомобиль тасымалдаушылар одағының президенті Мақсат Сақтағанов көліктегі бақылау тақырыбын көтерді. Ұсыныс ретінде автомобиль көлігінде валюталық бақылауды енгізу идеясы айтылды. Сондай-ақ оның пікірінше, рұқсат беру құжаттарының түпнұсқалығын тексеру рәсімі бойынша заңнамаға өзгерістер енгізу қажет.Көлік вице-министрі Мақсат Қалиақпаров рұқсат беру құжаттарының ашықтығын қамтамасыз ету мақсатында қолдан жасауға жол бермеу үшін QR-кодтарды енгізу жоспары туралы баяндады.«Victory trans» ЖШС директоры Қуанышбек Садырбаев отандық тасымалдаушыларды қолдау мақсатында Қазақстанда халықаралық тасымалдарда автомобиль көлігіне рұқсат беру жүйесін қолдану ережелеріне бірқатар өзгеріс енгізу туралы бастама көтерді.Еліміздің 60 ірі және 40 шағын автобус тасымалдаушыларын біріктіретін «Қазақстан автомобиль конвенциясы» қауымдастығының президенті Марат Берқалиев Қазақстан Республикасында автомобиль көлігімен жолаушылар тасымалын дамыту жөніндегі 3 жылға арналған шаралар кешенін бекітуге қатысты ұсыныстарын айтты, онда тасымалдаушылардың шығындарын толық субсидиялау, паркті жаңарту және басқа да мәселелер көзделген.Премьер-министр бұл ұсынысты қолдап, Көлік министрлігіне тиісті тапсырма берді. 
«Сары-Арқа» халықаралық әуежайы» АҚ бас директоры Ерлан Оспанов шағын авиация инфрақұрылымы үшін әуе хабтарын дамыту бойынша бірқатар шара ұсынды. Әуежайларды жүйелі дамыту, олардың экономикалық тұрақтылығын арттыру қажеттігіне баса назар аударылды.Премьер-министр бастамаларға қолдау білдіріп, әуежайлардың жұмысы үшін бәсекеге қабілетті жағдай жасаудың маңыздылығын атап өтті. Аталған мәселеге қатысты егжей-тегжейлі пысықтау және шешім қабылдау үшін қосымша кездесулер өткізіледі.Кездесу қорытындысы бойынша Олжас Бектенов көлік инфрақұрылымын дамыту мемлекет пен бизнестің белсенді өзара іс-қимылын қажет ететінін баса айтты. Мемлекеттік бюджет саланың барлық қажеттілігін өтей алмайды, сондықтан жеке инвестициялар тартуға басымдық беріледі.Үкіметтің «Атамекен» ҰКП-мен ел экономикасын тиімді дамыту мақсатында бизнес пен мемлекеттік органдардың өзара іс-қимылын нығайту жөніндегі бірлескен жұмысы жалғасуда.Премьер-министр Мемлекет басшысының еліміздің экономикасына инвестициялар тарту жөніндегі тапсырмаларының орындалу барысын қарау жөнінде кеңес өткізді.Басты мақсат – ірі инвестициялық жобаларды іске асыруды жеделдету және еліміздегі инвестициялық ахуалды жақсартуға кедергі келтіретін жүйелі мәселелерді шешу, сондай-ақ инвестициялық саясаттың тиімділігін арттыру, инвесторлар үшін қолайлы жағдай жасау және капитал тарту жұмыстарын жандандыру үшін ықтимал шараларды қарастыру.Сыртқы істер министрлігі, Kazakh Invest компаниясы басшылығының жұмыс қарқыны және инвестициялық қызмет динамикасына әсер еткен факторларды талдау бойынша ақпараты тыңдалды. 2024 жылы Қазақстанда 1,85 трлн теңгеге 230 инвестициялық жоба пайдалануға берілді. Инвестициялық штабтың жұмысы бір жыл ішінде жалпы құны $50 млрд-тан асатын жобалар бойынша инвесторлардың 115 проблемалық мәселесін жоюға мүмкіндік берді.Қазақстанның неғұрлым жоғары қайта өңдеу және экспорттық мүмкіндіктер үшін әлеуеті бар бәсекелестік артықшылығы басым тауашаларға инвесторларды мақсатты тарту тәсілі енгізілуде. Ынтымақтастық пен белсенді инвестициялау кезеңіне өтудің нақты перспективалары бойынша келіссөздер жүргізу үшін сала көшбасшысы – үздік 10 компания анықталды. Осылайша, жұмыс экономиканың қажеттіліктерін, өңірлердің бәсекелестік артықшылықтарын және басқа факторларды ескере отырып, «инвестицияларға тапсырыс беру» қағидаты арқылы қайта құрылады.Мысалы, Қытайдың ірі агроөнеркәсіптік компанияларымен нәтижелі жұмыс жүргізілді. Fufeng Group жақын арада Жамбыл облысында $350 млн-ға жүгеріні терең өңдеу арқылы натрий глутаматын өндіретін зауыт құрылысын бастауды жоспарлап отыр. Dalian Hesheng Holding Group биыл жазда Ақмола облысында бидайды терең өңдеу кешені шеңберінде $650 млн-ға құрылыс-монтаждау жұмыстарына кіріседі. Барлық компаниялармен жобаларды «жайластыру» бойынша белсенді жұмыс жалғасуда, яғни инфрақұрылымға қол жеткізу және әкімшілік мәселелерді жедел шешуді қосқанда, қолайлы жағдайлар жасау.Бұдан басқа, агроөнеркәсіптік кешенді, энергетиканы, өнеркәсіпті, құрылыс материалдарын өндіруді және басқаларын қоса алғанда, экономиканың негізгі салаларын қамтитын $12 млрд инвестициялардың жалпы көлемі бар 20 стратегиялық жоба айқындалды. Ұсынылған жобалардың ішінен биыл 14 жоба бойынша инвестициялар туралы келісімдер жасасу қарастырылуда, 13 жоба бойынша – құрылыс-монтаждау жұмыстарының басталуы, тағы 16 жоба бойынша жобалау-сметалық құжаттаманы әзірлеуді бастау жоспарланып отыр.Сондай-ақ жұмыс сапарлары, кездесулер мен басқа да іс-шаралар аясында жүзеге асыру туралы уағдаластықтар жасалған жобаларға назар аударылды. Премьер-министр іске асыру мерзімдері шегерілген инвестициялық жобаларға егжей-тегжейлі тоқталды. Алматы, Ақтөбе, Атырау, Жамбыл облыстары мен Астана, Шымкент қалаларының әкімдері және денсаулық сақтау, сауда министрлері баяндама жасады.«Бүгінде әкімдіктер тарапынан инвестиция тарту бойынша қабылданып жатқан шаралары өңірлердің әлеуетін ашып көрсетпейді, экономикалық әлеует жеткілікті пайдаланылмай отыр. Бұл бағыттағы жұмыстар жергілікті өзін-өзі басқару вертикалының барлық деңгейінде, оның ішінде аудан әкімдері деңгейінде де жүргізілуі тиіс», — деп тапсырды Премьер-министр.Өңір әкімдіктері, Министрліктер жұмысының жоспарлы көрсеткіштерін енгізу бойынша тәсілдер мақұлданды.Жобаларды іске асыруды мониторингілеу мен бақылауды күшейтудің пәрменді тетігі бүгінде 1159 жоба туралы деректер бар жаңа Ұлттық цифрлық инвестициялық платформа болады. Деректер «Атамекен» ҰКП-мен бірлесе толтырылып, жергілікті жерлерде әкімдіктер тексереді.Сонымен қатар кеңес барысында мемлекеттік органдар жұмысының тиімділігіне әсер ететін және шара қолдануды талап ететін бірқатар түйткілді мәселе атап өтілді. Олардың қатарында инфрақұрылымның тапшылығы мен жедел қамтамасыз етілмеуі, күрделі әкімшілік рәсімдер мен рұқсат берудегі кідірістер, жер телімдерін берудің ұзақ мерзімдері бар. Аталған мәселелер бойынша тиісті шешімдер қабылданды.«Президент Үкіметтің кеңейтілген отырысында инвестиция тарту басы артық бюрократиядан арылып, жедел ведомствоаралық үйлестіруді талап ететін аса маңызды жұмыс екенін айтты. Мемлекеттік органдар, әсіресе әкімдіктер жобаның іске асырылу барысын «тікелей» бақылауы керек. Әкімдер мен министрлер инвестиция тартумен күнделікті айналысып, бүгінгі күннің басты міндеті – инвесторлардың мәселелерін жедел шешуі қажет», — деп атап өтті Олжас Бектенов.Бұл бағыттағы жұмыстар Премьер-министрдің ерекше бақылауында.Үкіметте өткен баспасөз мәслихатында Премьер-Министрдің орынбасары – ұлттық экономика министрі Нұрлан Байбазаров экономикалық дамудың ағымдағы тенденциялары және биылғы 9 айдағы қаржы-экономикалық блок қызметінің қорытындылары және Президент Жолдауының жүзеге асырылуы туралы айтып берді.Оның айтуынша, экономиканың 4% өсуіне толықтай мұнайдан тыс сектордың дамуы есебінен қол жеткізілді. Өңдеу өнеркәсібі, оның ішінде жаңа кәсіпорындарды енгізу арқылы жақсы серпін көрсетуде. Биыл 180 жаңа жоба іске қосылады, оның 56-сы қазірдің өзінде өндірісін бастады.«Экономиканың түрлі секторының өсуін ынталандыру жөнінде айтарлықтай шараларды қабылдап жатырмыз. Мемлекет басшысының төрт ауқымды инфрақұрылымдық бастамасын іске асыру мақсатында, яғни газдандыру, жалға берілетін және кредиттік тұрғын үй, жол құрылысы, ТКШ-ны жаңғыртуға экономикаға 2 трлн теңгеден астам қаражат бағытталды», — деді Нұрлан Байбазаров.Ауыл шаруашылығына қомақты қаражат жұмсалды. Көктемгі егіс және егін жинау жұмыстарын қаржыландыруды ұлғайтумен қатар, ауыл шаруашылығы техникасын сатып алуға кредит беру бағдарламалары мен ауыл шаруашылығы өнімдерін қайта өңдеу жөніндегі жобалар іске қосылды. Осы шаралардың барлығы 11,4% жоғары өсу қарқынына қол жеткізуге мүмкіндік берді. Құрылыс жобаларын жеңілдікпен қаржыландыру және заманауи сауда форматын кеңейту бойынша бағдарлама іске қосылды.Экономиканың тұрақты инфрақұрылымдық негізін құруға бағытталған 2029 жылға дейінгі Ұлттық инфрақұрылымдық жоспар қабылданды. Жоспар шамамен 40 трлн теңге сомасына энергетикалық, көліктік, цифрлық және су инфрақұрылымының 204 жобасын іске асыруды қамтиды. Бюджеттен тыс қаражат тартылады.«Жұмысымыздың маңызды бағыты – инвестицияны ынталандыру. Жаңа инвестициялық циклді іске қосу әрі міндеттерді орындау үшін 2029 жылға дейінгі инвестициялық саясат тұжырымдамасы өзектендірілді. Оның басты мақсаты – кемінде $150 млрд көлемінде тікелей шетелдік инвестиция тарту және негізгі капиталға инвестицияны жалпы ішкі өнімнің 23%-ына дейін арттыру», — деді вице-премьер.Нұрлан Байбазаров Қатар мемлекетімен жақында ратификацияланған үкіметаралық келісім туралы еске салды. Өнеркәсіптік және инфрақұрылымдық жобаларға шамамен $20 млрд инвестиция тарта отырып, 9 жобаны іске асыру жоспарлануда. Биылғы жылы Ислам банкі тобының қаржы институттары мен Парсы шығанағы инвестициялық қорлары Қазақстанға инвестор ретінде қызығушылық танытып отыр. Жақын арада су жобаларын жүзеге асыру үшін Ислам даму банкімен құны $1 млрд-тан асатын қаржыландыру келісіміне қол қойылады деп күтілуде. Қазақстанда су ресурстарын басқару, көлік инфрақұрылымын салу және реконструкциялау, денсаулық сақтау, мұнай-газ, сондай-ақ білім беру сынды секторларда $7 млрд-тан астам сомаға 30-ға жуық жобаны қаржыландыруға алдын ала ниет білдірді.«Халықаралық қаржы институттарымен жұмыс жандандырылды. Жалпы құны шамамен $9,5 млрд болатын жасыл инфрақұрылым, өңдеуші өнеркәсіп және басқа да салаларға қатысты жобалар қаралып жатыр», — деді ұлттық экономика министрі.9 қыркүйекте Moody's Қазақстанның кредиттік рейтингін тәуелсіздік алғаннан бергі ең жоғары деңгейге көтерді. Алынған рейтинг 2015 жылдан бері алғаш рет $1,5 млрд тарту көлемімен еурооблигациялардың сыртқы нарыққа сәтті шығуына ықпал етті.Бизнес үшін жағдайды жақсарту бойынша жүйелі жұмыс жалғасуда. Бизнес жүргізу мәселелері бойынша заң қабылданды, ол заңға бағынатын кәсіпкерлерге әкімшілік қысымды төмендетеді және тексерулер санын 2019 жылмен салыстырғанда 2 есеге дейін қысқартады. «Бизнестің жол картасы» және «Қарапайым заттар экономикасы» бағдарламаларын біріктірген шағын және орта кәсіпкерлікті қолдау мен дамыту жөніндегі кешенді бағдарлама қабылданды.«Оның аясында өңдеу өнеркәсібіне баса назар аудара отырып, ең тиімді жобаларға қолдау көрсетіледі. Субсидиялау шарттары оңтайландырылды, кепілдік беру, синдикатталған қаржыландыру және облигациялық қарыздар сияқты құралдар бойынша мүмкіндіктер кеңейтілді. Жаңартылған бағдарламаның қолданылу мерзімінің 9 айында субсидиялар мен кепілдіктер түріндегі қолдау шараларымен 18 мыңға жуық бизнес жобасы қамтылды», — деп атап өтті Нұрлан Байбазаров.Өңірлер мен ауылдық аумақтарды дамыту мақсатында «Ауыл – Ел бесігі» жобасы мен шағын және моноқалаларды дамыту бағдарламасын іске асыру жалғасуда. 500-ден астам ауылдық елді мекенде 1400-ге жуық инфрақұрылымдық жоба жүзеге асырылуда.«Дипломмен ауылға» жобасы шеңберінде 2024 жылы кредит мерзімі 15 жылға дейін және жылдық 0,01% сыйақы мөлшерлемесімен 30,0 млрд теңге қарастырылған. Бұл қаражатқа жас мамандар үшін 3,6 мың несие беру жоспарлануда.Бұған қоса, Үкімет қаржылық шаралармен қатар экономикада құрылымдық реформаларды жүргізуде. Мемлекет басшысы қол қойған экономиканы ырықтандыру туралы Жарлықты жүзеге асыру бойынша жұмыс басталды. Үкімет 2026 жылдың соңына дейін квазимемлекеттік сектор субъектілерін құруға мораторий енгізді.Мемлекеттің қатысуымен субъектілерді бәсекелестік ортаға беру жалғасуда. Жыл соңына дейін жекешелендіруге ұсынылатын компаниялар пулы құрылып, 2028 жылдың соңына дейін оларды жекешелендіру процесі аяқталады.Электрмен жабдықтау саласында ағымдағы жылдың 1 сәуірінен бастап реттелмейтін ЭЖҰ лицензиялары тоқтатылды және өнімсіз делдалдар алынып тасталды. Нәтижесінде еліміздің 12 өңірінде ШОБ субъектілері үшін тарифтің төмендеуі орта есеппен 9,8%-ды құрады.Үкімет мемлекеттік органдар мен ұлттық холдингтердің сатып алуы арқылы отандық тауар өндірушілерді ынталандыру саясатын жүргізуде. Сатып алу процесінің рәсімдерін оңтайландыруға, сатып алынатын тауарлардың, жұмыстар мен көрсетілетін қызметтердің сапасын арттыруға, мемлекеттік сатып алуға қатысушылардың жауапкершілігін күшейтуге және бәсекелестікті дамытуға бағытталған Мемлекеттік сатып алу туралы жаңа заң қабылданды.«Үкіметтің маңызды міндеті – мемлекеттік қаржыны тұрақтандыру. Расымен де республикалық бюджет кірістері бойынша болжамдарымыздың орындалмауына тап болдық. Бұған қоса, жергілікті бюджеттердің тұрақты асыра орындалуын байқап отырмыз. Тұрақты салықтар – жергілікті бюджеттер үшін, неғұрлым құбылмалы, орталықтан КТС, ҚҚС сынды тыс сыртқы факторларға  байланысты. Бұл теңгерімсіздікті жою үшін Үкімет түрлі механизмдерді әзірлеуде», — деп атап өтті вице-премьер.Бұл жергілікті бюджеттердің борыштық міндеттемелерін: республикалық бюджетке берілген бюджеттік кредиттерді, МЖӘ міндеттемелерін немесе борыштық бағалы қағаздарды мерзімінен бұрын өтеу есебінен бюджеттердің артығымен орындалуын пайдалану.Нұрлан Байбазаров  Ұлттық қор өзінің тұрақтандыру функциясын орындап отырғанын атап өтті.  Үкімет алып қою көлемін азайту үшін шаралар қабылдауда. Бюджет шығыстарына және Ұлттық қордан түсетін трансферттерге қатысты бюджеттік ережелер қолданылуда. Кепілдендірілген трансферттің көлемі жыл сайын 2 трлн теңгеден аспайтын мөлшерде «кесімдік бағасы» бойынша айқындалады. Алайда мысал ретінде, келесі жылы 277 млрд теңгеге артық пайдалануға болады. Нысаналы трансферт экономикалық қайтарымы бар ұлттық ауқымдағы жобаларға бағытталатын болады. Ол үшін мұндай жобаларды сараптау және Ұлттық қорды басқару кеңесінде бекіту процесі күшейтілді. Мұның барлығы Парламентте талқылаудың соңғы сатысында тұрған жаңа Бюджет кодексінің жобасында нақты жазылған.Жаңа Салық кодексі әзірленуде. Негізгі өзгеріс – бұл цифрландыру және әкімшілендіруді жақсарту арқылы салық төлеушілерге қызмет көрсету бойынша салық органдарының сервистік тәсілі болып табылады. Сонымен қатар салықтар, төлемдер мен алымдарды азайту ұсынылады. Салық есептілігінің санын 30%-ға қысқарту. Тиімсіз жеңілдіктерді 1,3 трлн теңгеге қысқарту. Қайта өңдеу салалары үшін ынталандыру шараларын күшейту. Барлық ұсынылған шаралар шамамен қосымша 1,8 трлн теңге мемлекеттік бюджетке түсім алып келеді деп күтілуде.Қаржы-экономикалық блоктың одан әрі жұмысы мен күш-жігері құрылымдық реформаларды жүргізуге, өсудің жаңа нүктелерін іздеуге, инвестицияларды одан әрі тартуға, экономиканы ырықтандыруға және инфрақұрылымды жаңғыртуға бағытталатын болады.




